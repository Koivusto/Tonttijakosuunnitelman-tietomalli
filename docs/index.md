---
layout: "default"
title: "Kaavatietomalli"
description: ""
page: "main"
---
# Kaavatietomalli

Kaavatietomallin tarkoituksena on määritellä kansallisesti yhteiset
* käsitteet keskeisille kaavoitusprosesseissa syntyville tietoille ja niiden keskenäisille yhteyksille,
* loogiset tietomallit kaavoitusprosessissa syntyville, yhteiskäyttöisille tietosisällöille ja
* fyysiset tietomallit, jotka varmistavat kaavatiedon teknisen yhteentoimivuuden tiedonsiirrossa eri järjestelmien välillä.

Eri kaavoituksen tasoilla luotavaa maankäytön ja rakentamisen ohjaustietoa tarvitaan sekä monissa muissa rakennetun ympäristön suunnittelun ja toteutuksen piiriin kuuluvissa prosesseissa että muissa yhteiskunnan ja elinkeinoelämän prosesseissa. Kaavatiedon sisällön on perinteisesti katsottu kuvattavan sen graafisen esitystavan, kaavakartan ja sen vakioitujen merkintätapojen, avulla. Tietomalli, joka perustuisi puhtaasti kaavakartan ja sen merkintöjen kuvaamiseen, koneluettavasti, ei täyttäisi niitä tiedon monipuoliseen analysointiin ja muihin tietoaineistoihin yhdistämiseen liittyviä vaatimuksia, joita siihen tulevaisuudessa kohdistuu. Tämän vuoksi Kaavatietomallissa on pyritty irti ajatuksesta että olisi olemassa yksi oikea kaavatiedon esittämistapa tai visualisointi, ja sen sijaan pyritty kuvaamaan kaavat kaavamääräyksistä koostuvina tietosisältöinä, jotka voidaan kohdistaa paikkatietona tarpeellisella tarkkuudella kaavan alueella. Kaavoitustiedon saattaminen kattavasti yhteinäiseen, koneluettavaan tietoaineistomuotoon mahdollistaa tämän kansallisesti merkittävän kaavatietovarannon tulevan hyödyntämisen monipuolisesti ja tehokkaasti.

Kaavatietomallin ensisijainen sovelluskohde on ympäristöministeriön Ryhti-hankkeessa valmisteltava <a href="https://ym.fi/rakennetunymparistontietojarjestelma">Rakennetun ympäristön tietojärjestelmä (RYTJ)</a>, johon tulevaisuudessa kootaan kuntien kaavoitusprosesseissa luotava tietomallimuotoinen kaavatieto. Kaavatietomallin mahdollisina sovelluskohteina ovat kuitenkin lisäksi kaikki tietojärjestelmät, joissa luodaan, käsitellään, analysoidaan ja siirretään kaavatietoa. Kaavatietomalli on suunniteltu siten, että sen sisältämiin rakenteisiin osiin voidaan yksilöivien tunnusten avulla helposti viitata sen ulkopuolisista tietomalleista ja -järjestelmistä. Näin kaavan ydinsisältöä voidaan tarpeen mukaan rikastaa tietojärjestelmäkohteisilla laajennoksilla monimutkaistamatta tietomallin perusrakennetta.

Kaavatietomallia on kehitetty seuraavissa ympäristöministeriön vetämissä hankkeissa:
* Paikkatietoalusta - Maankäyttöpäätökset -osahanke (2017-2019), erityisesti sen Kuntapilotti-projekti
* Tulevaisuuden määnkäyttöpäätökset-hanke (2019)
* Asema- ja yleiskaavan tietomallit -projekti (syksy 2020)